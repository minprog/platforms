# Programmeerplatform<br><small>Studiewijzer Parttime, lente 2022</small>

In dit vak maak je kennis met verschillende platforms om programmeerproblemen aan te pakken. Dit is een breed vak met een focus op het gebruiken tools en technieken uit de professionele wereld. De platforms zijn geschikt om uiteenlopende problemen te benaderen, van dataverwerking tot aan webprogrammeren. Soms gebruik je één platform voor een probleem en soms kun je er meerdere samen gebruiken. Daarnaast word je bekend met Unix en allerlei verschillende command-line tools zodat je steeds beter grip hebt op jouw ontwikkelomgeving. Gedurende het hele vak bouw je ervaring op met versiebeheer via git en kom je in aanraking met allerlei tools en technieken om betere code te schrijven, zoals linters, unit testing, type checkers en profilers.


## Voorkennis

Programmeren 1 en Programmeren 2 moet je helemaal gehaald hebben vóór je deze cursus start.


## Deadlines

Er komen vijf verschillende modules voorbij met uiteenlopende onderwerpen:

| Onderwerp | **Uiterste deadline**{: style="hyphens: none; white-space: nowrap;"} |
| - | - |
| **Basics**, het opzetten van een ontwikkelomgeving, het gebruik van git, het opzetten van een webpagina en het schrijven van een README | 14 februari 2022 |
| **SQL**, het leren gebruiken van een relationele database om data te beheren en te analyseren door middel van het schrijven van queries | 14 februari 2022 |
| **Datastructuren en Complexiteit**, afwegingen maken tussen het gebruik van verschillende datastructuren en de invloed op de computationele complexiteit | 28 februari 2022 |
| **Scraping & Data-analyse**, automatisch data vergaren vanaf het web en deze transformeren en visualiseren | 14 maart 2022 |
| **Code Tools**, stijl in orde krijgen met linters, type checkers, software testen en run-time performance analyseren met profilers | 28 maart 2022 |

Modules 1 en 2 duren samen ruim een week en de overige modules duren ieder twee weken.


## Docenten en contact

Je docent is Martijn Stegeman, en de assistenten zijn Marijn Doeve en Alwan Rashid.

- Er zijn iedere week twee **werkcolleges op locatie**. De tijden en locatie vind je op <https://datanose.nl/103382.course>. Het is *verplicht* één van beide bij te wonen, behalve in uitzonderlijke situaties (het volgen van andere vakken is geen uitzonderlijke situatie). Deze bijeenkomsten zijn verreweg je beste mogelijkheid voor hulp; zowel voor moeilijke bugs als "ik weet niet hoe te beginnen".
- Er is een **virtueel lokaal** in Wonder waar je medestudenten kunt ontmoeten en hulp vragen. Dat laatste kan alleen op bepaalde tijden. Maak een assistentie-afspraak via de knop op deze website.
- Voor **vragen over regeltjes**, het maken van persoonlijke afspraken en het op de hoogte houden van de docenten over je voortgang stuur je een mail naar <help@mprog.nl>.


## Minimumeisen

Alle opdrachten netjes af en werkend inleveren is de eerste eis om het vak te halen. Daarnaast is het nodig dat je *zichtbaar* actief meedoet en leert van het vak. Dat doe je onder andere op de volgende manieren:

1. meedoen aan minimaal één werkcollege per week
2. actief vragen stellen en hulp vragen
3. het bijhouden van een procesboek
4. laag scoren op de "plagiaatschaal"

Op die manier kunnen we een goed beeld vormen van jouw voortgang en constateren dat je aan de leerdoelen van het vak hebt voldaan. Er is daarom ook niet voorzien in een schriftelijk tentamen. Dat is natuurlijk een prettig einde van het vak, maar legt wel meer verantwoordelijkheid bij jou om zichtbaar te leren.


## Cijfers

Voordat je een eindcijfer kunt krijgen moet je alle opdrachten werkend hebben ingeleverd en aan alle bovengenoemde verwachtingen hebben voldaan, tenzij je een *schriftelijke* uitzondering hebt gekregen van de examinator of coördinator. Voel je vrij om te overleggen of jouw omstandigheden een uitzondering rechtvaardigen (via een mail naar help@mprog.nl). We denken graag mee!


| Opdracht               | Beoordeling |                                      |
| ---------------------- | ----------- | ------------------------------------ |
| Homepage               | punten      | 2 of 3 punten                        |
| Movies                 | punten      | 1 punt                               |
| Fiftyville             | punten      | 1 punt                               |
| Dicts                  | punten      | 1 punt                               |
| Sets                   | punten      | 1 punt                               |
| Text analysis          | cijfer      | 50% correctness + 50% design/style   |
| Pandas                 | punten      | 2 punten                             |
| Scraping t/m Crawling  | cijfer      | 50% correctness + 50% design/style   |
| Linters                | punten      | 1 punt                               |
| Type Checkers          | punten      | 1 punt                               |
| Testers                | cijfer      | 100% correctness                     |
| Profilers              | cijfer      | 50% correctness + 50% design/style   |

Het eindcijfer is opgebouwd uit twee gelijke delen van ieder 50%. 

De eerste 50% verdien je door punten te halen voor de verschillende opdrachten. Daarvoor moet je de opdrachten volledig af en werkend inleveren. Er zijn tien punten in totaal en er is één bonuspunt te verdienen voor een exceptionele inzending van Homepage. Die bonuspunt is daarmee effectief een halve punt op het eindcijfer.

De tweede 50% van het eindcijfer zijn de cijfers voor verschillende opdrachten. Om een cijfer te krijgen voor deze opdrachten moeten ze volledig af zijn, je moet alle onderdelen zinvol hebben geprobeerd. Het cijfer bestaat dan vaak uit een deel correctness, dat is simpelweg hoeveel van de opdracht is correct. Daarnaast wordt ook het design en de style van de code meegenomen.


## Aanwezigheid

Aanwezigheid bij één werkcollege per week is verplicht. Ben je niet systematisch aanwezig of doe je niet systematisch mee, dan kun je het vak **niet** halen. Denk daarbij aan wegblijven van de colleges zonder overleg, pauzeren van inleveren zonder overleg. Je kunt natuurlijk wel op elk moment proberen alsnog te overleggen.


## Procesboek

Tijdens het volgen van het vak hou je een procesboek bij, waarin je per opdracht documenteert welke dingen je hebt geleerd die jou opvielen, maar ook welke bronnen je hebt gebruikt en wat voor soort hulp je hebt gevraagd: opstarten, nare bugs, ideeën opdoen? Allemaal vermelden! 


## Samenwerken

Je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor onderdelen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html


## Herkansen

Herkansen kan de eerstvolgende keer dat het vak wordt gegeven in het **volgende semester**. 
