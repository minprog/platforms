# Programmeerplatform<br><small>Studiewijzer Fulltime, Herfst 2021</small>

In dit vak maak je kennis met verschillende platforms om programmeerproblemen aan te pakken. Dit is een breed vak met een focus op het gebruiken tools en technieken uit de professionele wereld. De platforms zijn geschikt om uiteenlopende problemen te benaderen, van dataverwerking tot aan webprogrammeren. Soms gebruik je één platform voor een probleem en soms kun je er meerdere samen gebruiken. Daarnaast word je bekend met Unix en allerlei verschillende command-line tools zodat je steeds beter grip hebt op jouw ontwikkelomgeving. Gedurende het hele vak bouw je ervaring op met versiebeheer via git en kom je in aanraking met allerlei tools en technieken om betere code te schrijven, zoals linters, unit testing, type checkers en profilers.


## Voorkennis

Programmeren 1 en Programmeren 2 moet je helemaal gehaald hebben vóór je deze cursus start.


## Onderwerpen

We behandelen vijf verschillende modules met uiteenlopende onderwerpen:

1. **Basics**, het opzetten van een ontwikkelomgeving, het gebruik van git, het opzetten van een webpagina en het schrijven van een README
2. **SQL**, het leren gebruiken van een relationele database
3. **Datastructuren en Complexiteit**, afwegingen maken tussen het gebruik van verschillende datastructuren en de invloed op de computationele complexiteit
4. **Scraping & Data analyse**, automatisch data vergaren vanaf het web en deze transformeren en visualiseren
5. **Code Tools**, stijl in orde krijgen met linters, type checkers, software testen en run-time performance analyseren met profilers


## Docenten en assistenten

De docenten bij dit vak zijn Jelle van Assema en Martijn Stegeman. Zij geven het vak vorm en verzorgen de organisatie. Je kunt ze bereiken via e-mail op help@mprog.nl.

Daarnaast zijn er veel student-assistenten, die de cursus goed kennen en jou gaan helpen op de momenten dat het nodig is. Eén van de assistenten zal daarnaast je mentor zijn, die je wekelijks ziet bij de werkgroep en die bovendien je werk nakijkt.


## Minimumeisen

Alle opdrachten netjes af en werkend inleveren is de basiseis om het vak te halen. Daarnaast is het nodig dat je *zichtbaar* actief meedoet en leert van het vak. Dat doe je onder andere op de volgende manieren:

1. meedoen aan alle wekelijkse werkgroepen
1. enkele keren individueel contact met je mentor
1. regelmatig contact met assistenten over je opdrachten (hulp vragen!)
1. laag scoren op de “plagiaatschaal”
1. algemene aanwezigheid van 9 tot 17 uur

Op die manier kunnen we een goed beeld vormen van jouw voortgang en constateren dat je aan de leerdoelen van het vak hebt voldaan. Er is daarom ook niet voorzien in een schriftelijk tentamen. Dat is natuurlijk een prettig einde van het vak, maar legt wel meer verantwoordelijkheid bij jou om zichtbaar te leren.


## Eindcijfer

Voordat je een eindcijfer kunt krijgen moet je alle opdrachten werkend hebben ingeleverd en aan alle bovengenoemde verwachtingen hebben voldaan, tenzij je een *schriftelijke* uitzondering hebt gekregen van de examinator of coördinator. Voel je vrij om te overleggen of jouw omstandigheden een uitzondering rechtvaardigen (via een mail naar help@mprog.nl). We denken graag mee!

Lukt het niet om systematisch laag te scoren op de plagiaatschaal, dan moet je je opdrachten bij de afloop van het vak presenteren en er vragen over beantwoorden, zodat er geconstateerd kan worden dat je voldoet aan de leerdoelen. Ben je niet systematisch aanwezig of doe je niet systematisch mee, dan kun je het vak niet halen.


## Cijfers

Dit is een breed vak met uiteenlopende onderwerpen en opdrachtsvormen. Deze worden dan ook op verschillende manieren nagekeken.

| Opdracht               | Beoordeling |                                      |
| ---------------------- | ----------- | ------------------------------------ |
| Homepage               | punten      | 2 of 3 punten                        |
| Movies                 | punten      | 1 punt                               |
| Fiftyville             | punten      | 1 punt                               |
| Dicts                  | punten      | 1 punt                               |
| Sets                   | punten      | 1 punt                               |
| Indexing Words         | cijfer      | 50% correctness + 50% design/style   |
| Pandas                 | punten      | 2 punten                             |
| Scraping t/m Crawling  | cijfer      | 50% correctness + 50% design/style   |
| Linters                | punten      | 1 punt                               |
| Type Checkers          | punten      | 1 punt                               |
| Testers                | cijfer      | 100% correctness                     |
| Profilers              | cijfer      | 50% correctness + 50% design/style   |

Het eindcijfer is opgebouwd uit twee gelijke delen van ieder 50%. 

De eerste 50% verdien je door punten te halen voor de verschillende opdrachten. Daarvoor moet je de opdrachten volledig af en werkend inleveren. Er zijn tien punten in totaal en er is één bonuspunt te verdienen voor een exceptionele inzending van Homepage. Die bonuspunt is daarmee effectief een halve punt op het eindcijfer.

De tweede 50% van het eindcijfer zijn de cijfers voor verschillende opdrachten. Om een cijfer te krijgen voor deze opdrachten moeten ze volledig af zijn, je moet alle onderdelen zinvol hebben geprobeerd. Het cijfer bestaat dan vaak uit een deel correctness, dat is simpelweg hoeveel van de opdracht is correct. Daarnaast wordt ook het design en de style van de code meegenomen.


## Team en mentor

Je zit bij dit vak in een team met ongeveer twaalf andere studenten. In het team zul je onder andere samen werken aan het ontwerpen van oplossingen voor de opdrachten en het bespreken en verbeteren van jouw code.

Je **mentor** is een studentassistent die het vak eerder heeft gevolgd of een docent die alles over onze cursus weet. Je mentor helpt je wegwijs maken, doet voor hoe je het beste de opdrachten kunt aanpakken, kijkt je werk na, en kan jouw vragen over de organisatie van het vak beantwoorden. Je ontvangt van je mentor een uitnodiging voor een chatomgeving (Slack), vooral bedoeld voor snelle coördinatie met je mentor en team.

Met je mentor heb je elke week een **werkgroep** waar alle teamleden aan deelnemen. Via Slack zal je mentor laten weten wanneer de eerste werkgroep is. Mochten we genoodzaakt zijn online-werkgroepen te houden dan ontvang je van je mentor een Zoom-link. Als je een probleem voorziet met het gebruik van een webcam dan moet je vooraf contact opnemen met de docenten om een oplossing te verzinnen, omdat je anders niet kunt meedoen.


## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Programmeerbalie:** direct contact met een assistent, voor hulp bij programmeren.

* hulp op locatie (lokaal A1.22) of via een videogesprek
* je weet niet waar te beginnen of een onvindbare bug, of alles loopt vast
* moeite met verzinnen oplossing
* dagelijks beschikbaar, vooraf afspraak maken via afsprakensysteem
* beperkt ruimte voor inloop bij urgente vragen

**Slack:** direct contact met je team.

* onderlinge support
* snelle vragen over deadlines, contact met samenwerkpartner
* mentor doet mededelingen en is bereikbaar voor ziekmeldingen
* je mentor is alleen beschikbaar tijdens beperkte werktijden

**Spreekuur en e-mail:** contact met de docenten.

* maken van persoonlijke planningsafspraken
* meedenken over grote problemen met het vak
* andere officiële zaken
* administratie na afloop van het vak
* aanmelden via afsprakensysteem of mail <help@mprog.nl>


## Deadlines

Voor de hele cursus is er een **dagschema** dat het gewenste tempo aangeeft. De hoeveelheid werk is afgestemd op programmeurs met twee programmeervakken als ervaring. De bedoeling is dat je dit schema volledig kunt aanhouden, en dat je elke opdracht inlevert zodra je die af hebt. Er zijn dus dagelijkse deadlines.

Heb je een keer een dag waarop je niet zo goed kunt focussen, of de opdracht ligt je niet zo goed, dan krijg je de opdracht misschien niet af. Geen probleem. Je gaat de volgende dag naar het docentenspreekuur om afspraken te maken over het weer op gang komen, of om gewoon even je hart te luchten.


### Ziekte en inhalen

Als je ziek bent dan meld je het in ieder geval meteen even aan je mentor via een berichtje op Slack. Je hoeft het niet uitgebreid uit te leggen, maar wel meteen melden. Het contact hierover houden is het belangrijkste dat je kunt doen en een harde eis als je later een uitzondering nodig hebt.

- Ben je één of twee dagen ziek of je hebt de opdracht niet af, dan ga je de volgende morgen direct naar het docentenspreekuur ([maak een afspraak](#)). Let op dat systematisch achterlopen niet mogelijk is. Ga je regelmatig één of twee dagen achterlopen dan zullen we je naar de parttime-versie van het vak verwijzen.

- Heb je een medisch noodgeval en ben je hierdoor bijvoorbeeld een hele week uit de running? Dan bespreek je naderhand met een docent hoe je dit kunt oplossen (houd wel contact!). Daarbij speelt natuurlijk ook mee hoe makkelijk het programmeren je af gaat en hoeveel energie je hebt om te steken in het inhalen. Op basis van al die informatie kijken we samen wat mogelijk is.

- Raak je helemaal uit tempo omdat je bijvoorbeeld toch teveel andere dingen te doen hebt of niet genoeg focus kan vinden? Het is belangrijk dat je dit snel bespreekt met een docent (niet je mentor). Stuur maar een [mailtje](mailto:help@mprog.nl)!


## Onderdelen

### Werkgroepen

Werkgroepen zijn bijeenkomsten van een uur met je mentor. In de werkgroepen krijg je de kans om samen de voortgang te bespreken, de oefeningen door te nemen, tips uit te wisselen over het aanpakken van problemen en om je medestudenten en mentor beter te leren kennen. Gebruik van camera is vereist als de werkgroep online plaatsvindt.

### Werkuren

Tijdens de werkuren, dagelijks van 9 tot 17 uur, word je geacht te werken aan dit vak. Je ontwerpt en programmeert dan aan je opdrachten en je wisselt ideeën en oefeningen uit met de studenten uit je mentorgroep. Let daarbij wel op dat je op een "redelijke" manier samenwerkt, zoals vermeld aan het einde van deze studiewijzer.

### Checkups

Elke dag om 9:00 doe je een checkup met je mentorgroep, maar zonder je mentor. Daarbij laat je weten hoe je ervoor staat met je opdracht, waar je aan gewerkt hebt en vooral waar je vandaag aan wil werken. Je kunt ook om advies vragen over je aanpak, bijvoorbeeld als je vastzit. Misschien is er een groepsgenoot die hetzelfde probleem al is tegengekomen.


## Samenwerken

Je mag met je medestudenten (en anderen) communiceren in het Nederlands of Engels over je werk in deze cursus, maar niet in de vorm van meer dan een paar regels Python, JavaScript, HTML en dergelijke talen. Als je twijfelt of je manier van werken in deze correct is, neem gerust contact op met de docenten.


### Citeren en hulpbronnen

Je mag gerust op het web zoeken naar uitleg die verder gaat dan de colleges en andere materialen die in de cursus bijgeleverd zijn, en je mag op zoek naar oplossingen voor technische problemen waar je tegenaan loopt, maar je mag zeker geen oplossingen voor onderdelen van de opdrachten overnemen om aan de eisen te voldoen. Daarnaast moet je bij het geheel of gedeeltelijk overnemen van codefragmenten of werken via tutorials en dergelijke altijd een precieze bronvermelding doen.


### Officiële regels

Wat betreft fraude en plagiaat volgen we in deze cursus de richtlijnen van de Universiteit van Amsterdam en de werkwijze van de bachelor Informatica. De richtlijnen kun je [hier vinden].

[hier vinden]: http://student.uva.nl/az/a-z-lijst/a-z-lijst/content/folder/fraude-plagiaat-en-bronvermelding/plagiaat-en-fraude.html


## Herkansen

Onderstaande regelingen zijn wat streng geformuleerd, maar het is niet de bedoeling dat ze echt nodig zijn! Als je doorzet en de opdrachten afmaakt dan zou je de cursus gewoon moeten halen. Maak je er dus niet teveel zorgen over, maar neem wel direct contact op met je mentor als je denkt dat je in de problemen komt met de planning en/of je cijfers. Ook de coördinator spreekt graag met je als je advies nodig hebt.

<details markdown="1"><summary markdown="span">Ik heb alles werkend, maar sta een onvoldoende en wil herkansen</summary>

  Dit betekent dat je onvoldoende aandacht hebt besteed aan de kwaliteit van je programma's. De herkansing komt erop neer dat je dit alsnog doet. Deze vorm van herkansing kan alleen direct na bekendmaking van de eindcijfers.

  - Alle individuele opdrachten, ook die voldoende waren, moeten opnieuw worden ingeleverd.

  - Het maximumcijfer is in dit geval een 6.0 en wordt alleen toegekend als alle opdrachten aantoonbaar van voldoende kwaliteit zijn (waarmee je aantoont het betreffende leerdoel gehaald te hebben).
</details>

<details markdown="1"><summary markdown="span">Ik heb een opdracht niet werkend ingeleverd en wil herkansen</summary>

  Dit betekent dat je ergens tijdens het vak een opdracht niet af hebt gemaakt, hiervoor geen duidelijke reden had, en geen contact hebt gezocht op het moment dat het niet lukte.

  - Herkansen kan pas vanaf het eerstvolgende semester waarin het vak wordt gegeven.

  - Alle modules die niet af waren (en dus niet beoordeeld) moeten opnieuw of alsnog worden ingeleverd.

  - Modules die af en beoordeeld waren mogen niet opnieuw worden ingestuurd. Het oude cijfer blijft staan, met uitzondering van opdrachten die zijn vervangen door nieuwe.

  - Vernieuwde opdrachten moeten op moment van herkansen gewoon gedaan worden.

  - Alle nieuwe beoordelingen vinden plaats zoals gangbaar op het moment van herkansen.
</details>

<details markdown="1"><summary markdown="span">Ik heb niet aan de verwachtingen van het vak voldaan en wil herkansen</summary>

  Dit betekent dat je niet mee hebt gedaan met verplichte onderdelen of op een andere manier geen contact hebt onderhouden.

  - Herkansen kan pas vanaf het eerstvolgende semester waarin het vak wordt gegeven.

  - Er moet een concrete afspraak zijn over het inhalen van minimumeisen vóór je start. Neem hiervoor contact op met de docenten.

  - Alle opdrachten moeten opnieuw gedaan worden indien de samenstelling inmiddels is veranderd.
</details>
